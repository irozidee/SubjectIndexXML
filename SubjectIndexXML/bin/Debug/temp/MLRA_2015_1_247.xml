<MLRA_2015_1_247>
  <OTHER_CITATIONS>
    <ILJ_CITATION>
    </ILJ_CITATION>
    <MLJ_CITATION>
    </MLJ_CITATION>
    <MLJU_CITATION>
    </MLJU_CITATION>
    <ILR_CITATION>
    </ILR_CITATION>
    <CLJ_CITATION>
    </CLJ_CITATION>
    <LNS_CITATION>LNS_2014_1_384</LNS_CITATION>
    <AMR_CITATION>
    </AMR_CITATION>
  </OTHER_CITATIONS>
  <UNREPORTED_CITATION>
  </UNREPORTED_CITATION>
  <JUDGMENT_COUNTRY>MALAYSIA</JUDGMENT_COUNTRY>
  <JUDGMENT_LANGUAGE>MALAYSIAN</JUDGMENT_LANGUAGE>
  <JUDGMENT_NAME>ZULKARANI ZULKIFLY lwn. PENDAKWA RAYA</JUDGMENT_NAME>
  <COURT_TYPE>Mahkamah Rayuan, Putrajaya</COURT_TYPE>
  <JUDGE_NAME>Azahar Mohamed, Rohana Yusuf, Zakaria Sam HHMR</JUDGE_NAME>
  <JUDGMENT_NUMBER>[Rayuan Jenayah No: W-05-91-04-2012]</JUDGMENT_NUMBER>
  <JUDGMENT_DATE>5 Mei 2014</JUDGMENT_DATE>
  <HEADNOTE>
    <CATCHWORDS>
      <p>
        <i>
          <b>
            <SUBJECT_INDEX>Undang-Undang Jenayah</SUBJECT_INDEX>:</b> Mengedar dadah berbahaya - Perayu telah disabitkan dan dihukum mati atas kesalahan mengedar dadah berbahaya -Rayuan perayu terhadap keputusan hakim bicara - Sama ada perayu telah membangkitkan apa-apa isu bermerit atau relevan - Sama ada isu pemilikan iaitu jagaan, kawalan dan pengetahuan telah pun dibuktikan - Sama ada perayu telah menimbulkan keraguan yang munasabah ke atas kes pendakwaan - <LINK HREF="legislationSectiondisplayed.aspx?MY_ACTS_1980_234;39B.;;">Akta Dadah Berbahaya, s 39B(1)(a)</LINK></i>
      </p>
    </CATCHWORDS>
    <p>Perayu telah dituduh melakukan suatu kesalahan mengedar dadah berbahaya ("kesalahan tersebut") di bawah <LINK HREF="legislationSectiondisplayed.aspx?MY_ACTS_1980_234;39B.;;">s 39B(1)(a) Akta Dadah Berbahaya 1952("ADB 1952")</LINK> bersama seorang bernama Hasanan. Pada masa yang material, perayu telah pergi menjumpai Hasanan dengan motosikalnya, dan apabila mereka sedang berbual, mereka telah diserbu oleh pihak polis. Dadah berbahaya telah dijumpai di dalam raga motosikal yang ditunggang oleh perayu. Berikutan itu, perayu dan Hasanan telah didakwa di mahkamah atas kesalahan tersebut. Di akhir kes pendakwaan, hakim bicara telah memutuskan pendakwaan telah gagal membuktikan satu kes <i>prima facie</i> bagi kesalahan tersebut tetapi berjaya membuktikan kesalahan memiliki dadah berbahaya terhadap perayu, manakala Hasanan telah dibebas dan dilepaskan tanpa dipanggil membela diri. Oleh itu, pertuduhan terhadap perayu telah dipinda kepada pertuduhan memiliki di bawah <LINK HREF="legislationSectiondisplayed.aspx?MY_ACTS_1980_234;6.;;">s 6 ADB 1952</LINK> yang boleh dihukum di bawah <LINK HREF="legislationSectiondisplayed.aspx?MY_ACTS_1980_234;39A.;;">s 39A(2) ADB 1952</LINK>. Tidak berpuas hati, Pendakwa Raya telah membuat rayuan ke Mahkamah Rayuan keatas keputusan hakim bicara meminda pertuduhan ke atas perayu. Mahkamah Rayuan telah memerintahkan agar perayu dipanggil membela diri diatas kesalahan tersebut. Di akhir kes pembelaan, hakim perbicaraan telah memutuskan pihak pembelaan telah gagal menimbulkan sebarang keraguan munasabah ke atas kes pendakwaan. Perayu telah disabitkan dan dihukum gantung sampai mati atas kesalahan tersebut. Berikutan itu, perayu telah mengemukakan rayuan ini, dan telah membangkitkan isu-isu, antaranya, bahawa terdapat 'plea bargain', dimana perayu hendak dijadikan saksi dalam kes Pendakwa Raya terhadap Hasanan untuk kesalahan mengedarkan dadah berbahaya; terdapat satu lagi serbuan berhampiran tempat dimana perayu ditangkap, dan kemungkinan dadah dalam serbuan tersebut telah bercampur atau bertukar dengan dadah yang dijumpai di dalam raga motosikal perayu; dan perayu tidak mempunyai pengetahuan mengenai kehadiran dadah dalam motosikalnya.</p>
    <p>
      <b>Diputuskan</b> (rayuan ditolak):</p>
    <p>
      <b>(1)</b> Kes perayu telah dibicarakan bersama-sama dengan kes terhadap Hasanan. Diakhir kes pendakwaan Hasanan telah dibebas dan dilepaskan tanpa dipanggil membela diri. Rayuan Pendakwa Raya terhadap pelepasan dan pembebasan Hasanan telah ditolak oleh Mahkamah Rayuan, jadi tidak timbul isu pendakwaan akan menjadikan perayu sebagai saksi seperti didakwa oleh perayu. Oleh itu, isu ini tidak bermerit. (perenggan-perenggan 31-32)</p>
    <p>
      <b>(2)</b> Isu kemungkinan dadah yang dirampas dari raga motosikal perayu telah bertukar atau bercampur langsung tidak diutarakan kepada pegawai penangkap, mahupun pegawai penyiasat semasa mereka memberi keterangan di mahkamah. Tanpa bukti atau keterangan yang nyata adalah tidak wajar perayu dengan sewenang-wenangnya menghujahkan dadah yang dirampas dalam motosikal perayu telah bertukar atau bercampur dengan rampasan dadah dari kes lain. Tambahan pula, Mahkamah Rayuan telah memutuskan perayu dipanggil membela diri diatas pertuduhan asal, jadi isu ini tidak relevan lagi. (perenggan 34)</p>
    <p>
      <b>(3)</b> Apabila Mahkamah Rayuan memutuskan perayu dipanggil untuk membela diri diatas pertuduhan dibawah <LINK HREF="legislationSectiondisplayed.aspx?MY_ACTS_1980_234;39B.;;">s 39B(1)(a) ADB</LINK>, bermakna Mahkamah Rayuan telah berpuashati bahawa isu pemilikan iaitu jagaan, kawalan dan pengetahuan telah pun dibuktikan di peringkat kes <i>prima facie</i>. Hakim perbicaraan di peringkat ini tidak perlu lagi memutuskan sebarang dapatan mengenai kes <i>prima facie</i>. (<i>Mohd Azrin Che Meh lwn. PP (dirujuk)</i>). Perayu sepatutnya menggunakan peluangnya di peringkat rayuan ini berhujah dan menganalisa sama ada dapatan hakim bicara diakhir kes pembelaan telah berjaya mematahkan dapatan <i>prima facie</i>, ataupun menyakinkan mahkamah ini bahawa pembelaan perayu telah menimbulkan keraguan yang munasabah terhadap kes pembelaan. Dalam kes ini, pembelaan perayu telah gagal menimbulkan sebarang keraguan yang munasabah ke atas kes pendakwaan. (perenggan-perenggan 35, 36, 38 &amp; 39)</p>
    <REFERRED_CASES>
      <p>
        <b>Kes-kes yang dirujuk:</b>
      </p>
      <p>
        <i>
          <LINK HREF="case_notes/showcase.aspx?pageid=MLRA_2011_2_728;">Mohd Azrin Che Meh lwn. PP [2011] 2 MLRA 728</LINK> (dirujuk)</i>
      </p>
    </REFERRED_CASES>
    <REFERRED_LEGISLATIONS>
      <p>
        <b>Perundangan yang dirujuk:</b>
      </p>
      <p>
        <LINK HREF="legislationSectiondisplayed.aspx?MY_ACTS_1980_234;6.;;">Dangerous Drugs Act 1952, ss 6</LINK>, <LINK HREF="legislationSectiondisplayed.aspx?MY_ACTS_1980_234;39A.;;">39A(2)</LINK>, <LINK HREF="legislationSectiondisplayed.aspx?MY_ACTS_1980_234;39B.;;">39B(1)(a)</LINK></p>
    </REFERRED_LEGISLATIONS>
    <COUNSELS>
      <p>
        <b>Kaunsel:</b>
      </p>
      <p>
        <i>Bagi pihak perayu: K Vikneswaran; Tetuan Viknes Ratna &amp; Co</i>
      </p>
      <p>
        <i>Bagi pihak responden: Lailawati Ali TPR</i>
      </p>
    </COUNSELS>
    <VERDICT>
      <p>
        <i>[Rayuan ditolak.]</i>
      </p>
    </VERDICT>
  </HEADNOTE>
  <JUDGMENT>
    <p>
      <b>PENGHAKIMAN</b>
    </p>
    <p>
      <b>Zakaria Sam HMR:</b>
    </p>
    <p>
      <b>[1]</b> Perayu telah di pertuduh seperti berikut:</p>
    <blockquote>
    </blockquote>
    <p>
      <b>[2]</b> Perayu telah didapati bersalah dan disabitkan atas kesalahan tersebut dan dijatuhi hukuman mati mandatori.</p>
    <p>
      <b>[3]</b> Ini adalah rayuan perayu.</p>
    <p>
      <b>Kes Pendakwaan</b>
    </p>
    <p>
      <b>[4]</b> Pada 5 Ogos 2007 jam lebih kurang 9.30 malam ASP Zulkifli bin Khamis (SP5) bertindak diatas maklumat telah mengetuai satu pasukan polis membuat intipan di hadapan pintu masuk rumah keluarga Angkatan Tentera, Jalan 1/12B, Kem Batu Kentomen Ampat Tin, dalam Daerah Sentul, di dalam Wilayah Persekutuan Kuala Lumpur.</p>
    <p>
      <b>[5]</b> Di tempat kejadian SP5 dan anggota telah berpecah kepada tiga pasukan. Pasukan pertama yang diketuai SP5 dan pasukan kedua berada di Jalan 1/2, sementara pasukan ketiga berada di sekitar Jalan 1/12B di tempat kejadian.</p>
    <p>
      <b>[6]</b> Lebih kurang jam 11.00 malam, SP5 melihat sebuah motosikal Yamaha No WPT 8925 yang ditunggang oleh Muhamad Hasanan (Hasanan) telah memberhentikan motosikalnya di hadapan tembok pintu masuk Perumahan Angkatan Tentera, Kem Batu Kentomen.</p>
    <p>
      <b>[7]</b> Lima belas minit kemudian, SP5 melihat sebuah motosikal Honda No WGA 1785 yang ditunggang oleh perayu telah memberhentikan motosikalnya bersebelahan dengan motosikal yang dinaiki Hasanan. Jarak perayu dan Hasanan ketika itu lebih kurang 1 meter. Perayu datang berseorangan dan tidak memakai topi keledar. SP5 melihat Hasanan dan perayu berbual-bual.</p>
    <p>
      <b>[8]</b> SP5 yang ketika itu berada 60 ke 70 meter dari perayu dan Hasanan telah mengarahkan anggotanya untuk bertindak. Kereta yang dinaiki anggota pasukan pertama telah menghalang di hadapan kedua-dua motosikal tersebut sementara kereta yang dinaiki anggota pasukan kedua telah menghalang di belakang kedua-dua motosikal. D/Kpl Zahid bin Zakaria (SP6) dan Kpl Bahar keluar dari kereta, SP6 menahan perayu sementara Kpl Bahar menahan Hasanan.</p>
    <p>
      <b>[9]</b> SP5 telah memperkenalkan dirinya polis. Perayu dan Hasanan dilihat dalam keadaan terkejut. Kedua-dua mereka cuba melarikan diri dengan meronta tetapi tidak berjaya.</p>
    <p>
      <b>[10]</b> Hasil pemeriksaan, SP5 telah menemui satu jaket berwarna hitam [P3A] dari dalam raga motosikal yang dinaiki Hasanan. Jaket ini dalam keadaan bergulung. Di dalam jaket ini terdapat dua ketulan mampat daun kering disyaki kanabis yang dibaluti plastik lut sinar [P3C dan P3E]</p>
    <p>
      <b>[11]</b> Seterusnya SP5 memeriksa motosikal perayu. Dari dalam raga perayu motosikal di bawah satu helmet [P21] terdapat satu beg warna oren [P4A]. Di dalam beg tersebut dijumpai empat ketulan mampat daun-daun kering disyaki kanabis yang dibaluti plastik lut sinar [P4C, P4E, P4G dan P4I]</p>
    <p>
      <b>[12]</b> Kedua-dua perayu dan Hasanan bersama barang kes dibawa balik ke Jabatan Siasatan Jenayah IPK Kuala Lumpur. Setelah penandaan barang kes dan dokumentasi biasa dibuat, mereka berdua dan barang kes diserahkan kepada Cif Inspektor Hamzah (SP8), pegawai penyiasat.</p>
    <p>
      <b>[13]</b> Barang kes dihantar kepada Ahli Kimia (SP4) pada 29 Ogos 2007. Hasil analisis, SP4 mengesahkan bahawa empat ketulan mampat daun kering yang dirampas dari raga motosikal yang dinaiki perayu adalah kanabis seberat 3,724 gram.</p>
    <p>
      <b>[14]</b> Di akhir kes pendakwaan, hakim perbicaraan telah memutuskan pendakwaan telah gagal membuktikan satu kes<i>prima facie</i> bagi pertuduhan mengedar tetapi berjaya membukti kesalahan memiliki. Oleh itu pertuduhan terhadap perayu telah dipinda kepada pertuduhan memiliki di bawah <LINK HREF="legislationSectiondisplayed.aspx?MY_ACTS_1980_234;6.;;">s 6</LINK> dan boleh dihukum bawah <LINK HREF="legislationSectiondisplayed.aspx?MY_ACTS_1980_234;39A.;;">s 39A(2) ADB</LINK>. Perayu mengaku bersalah ke atas pertuduhan pindaan tersebut, disabitkan dan dijatuhi hukuman penjara 13 tahun dan 10 sebatan.</p>
    <p>
      <b>[15]</b> Hasil rayuan Pendakwa Raya, Mahkamah Rayuan telah memerintahkan agar perayu dipanggil membela diri diatas pertuduhan asal iaitu mengedar dadah.</p>
    <p>
      <b>Kes Pembelaan</b>
    </p>
    <p>
      <b>[16]</b> Perayu telah memilih untuk memberi keterangan secara bersumpah.</p>
    <p>
      <b>[17]</b> Menurut perayu, lebih kurang jam 11.00 malam semasa beliau sedang tidur di rumahnya, beliau telah menerima panggilan telefon dari kawannya Hasanan yang meminta beliau datang ke suatu simpang berhampiran rumahnya kerana ada hal.</p>
    <p>
      <b>[18]</b> Perayu telah keluar dari rumah dengan menunggang motosikalnya No WGA 1785. Motosikal tersebut sebelum itu terletak di hadapan rumahnya yang tidak berpagar.</p>
    <p>
      <b>[19]</b> Menurut perayu, motosikal tersebut telah dibeli oleh bapanya dan didaftarkan atas namanya (perayu). Motosikal tersebut diguna oleh bapa dan adik beradiknya. Kunci motosikal tersebut senantiasa berada di motosikal.</p>
    <p>
      <b>[20]</b> Sampai di simpang berhampiran rumahnya, perayu nampak Hasanan di atas motosikal di belakang sebuah kereta Iswara Aeroback berwarna gelap. Beliau memperlahankan motosikal dan apabila beliau berada bersebelahan dengan kereta Iswara tersebut, beliau telah diterkam oleh seorang yang berbadan besar dan berambut panjang sehingga beliau terjatuh dari motosikalnya.</p>
    <p>
      <b>[21]</b> Setelah ditangkap, beliau bersama Hasanan di bawa ke kereta. Di dalam kereta beliau bertanya pihak polis mengapa mereka ditangkap dan diberitahu "apa-apa cerita di Balai Polis nanti."</p>
    <p>
      <b>[22]</b> Perayu menafikan beliau mengetahui kehadiran dadah dalam raga motosikalnya. Apa yang beliau nampak semasa menunggang motosikal tersebut hanyalah helmet dan di bawah helmet tersebut ialah jaket ayahnya. Beliau tidak tahu di mana jaket tersebut setelah beliau ditangkap.</p>
    <p>
      <b>[23]</b> Pihak pembelaan telah memanggil bapa perayu sebagai saksi (SD2). SD2 memberitahu pada malam 5 Ogos 2007, beliau telah ke masjid menunaikan solat Isyak dengan mengguna motosikal perayu. Pulang dari masjid beliau telah meletakkan motosikal tersebut dihadapan rumahnya yang tidak berpagar. Pada malam itu, SD2 mengatakan beliau ada meletakkan jaketnya di dalam bakul motosikal WGA 1785. Di atas jaket tersebut, SD2 meletakkan helmetnya.</p>
    <p>
      <b>[24]</b> Apabila SD2 masuk ke dalam rumah beliau melihat perayu sedang berbaring. SD2 sedang menonton tv, SD2 melihat perayu bercakap melalui telefon bimbitnya. Kemudian perayu memberitahunya beliau hendak keluar.</p>
    <p>
      <b>Dapatan Di Akhir Kes Pembelaan</b>
    </p>
    <p>
      <b>[25]</b> Di akhir kes pembelaan hakim perbicaraan telah memutuskan pihak pembelaan telah gagal menimbulkan sebarang keraguan munasabah ke atas kes pendakwaan. Perayu telah disabitkan dan dihukum gantung sampai mati.</p>
    <p>
      <b>[26]</b> Di atas sabitan dan hukuman tersebut perayu mengemukakan rayuan ini.</p>
    <p>
      <b>Keputusan</b>
    </p>
    <p>
      <b>[27]</b> Di dalam hujjahnya dihadapan mahkamah ini peguam perayu telah membangkitkan tiga isu:</p>
    <blockquote>
    </blockquote>
    <p>
      <b>[28]</b> Kami bersetuju dengan hujjahan Timbalan Pendakwa Raya (TPR) bahawa ketiga-tiga isu yang dibangkitkan oleh peguambela adalah melibatkan isu <i>prima facie</i> yang telah pun dijawab oleh Mahkamah Rayuan, yang telah memerintahkan perayu dipanggil membela diri diatas pertuduhan asal.</p>
    <p>
      <b>[29]</b> Bagaimanapun untuk kesempurnaan, kami akan menjawab isu-isu yang dibangkitkan.</p>
    <p>
      <b>Isu Pertama</b>
    </p>
    <p>
      <b>[30]</b> Mengenai isu 'plea bargain' ini nota keterangan di Rekod Rayuan Jilid 1 di ms 139 tercatit:</p>
    <blockquote>
    </blockquote>
    <p>
      <b>[31]</b> TPR berhujjah oleh kerana tiada tindakbalas dari pendakwaan diatas nyataan peguambela menunjukkan nyataan tersebut tidak benar. Tambahan pula, kes perayu telah dibicarakan bersama-sama dengan kes terhadap Hasanan (No: 45-24-2008). Diakhir kes pendakwaan Hasanan telah dibebas dan dilepaskan tanpa dipanggil membela diri. Rayuan Pendakwa Raya terhadap pelepasan dan pembebasan Hasanan telah ditolak oleh Mahkamah Rayuan, jadi tidak timbul isu pendakwaan akan menjadikan perayu sebagai saksi seperti didakwa oleh peguam perayu.</p>
    <p>
      <b>[32]</b> Mahkamah memutuskan isu pertama ini tidak bermerit.</p>
    <p>
      <b>Isu Kedua</b>
    </p>
    <p>
      <b>[33]</b> Menurut peguam perayu pada malam yang sama SP5 telah membuat tangkapan dadah disebuah rumah dan dua orang telah ditangkap. Oleh itu ada kemungkinan dadah yang ditemui di dalam raga motosikal perayu telah bercampur atau bertukar (mixed up) dengan dadah yang dirampas dari rumah tersebut.</p>
    <p>
      <b>[34]</b> Isu kemungkinan dadah-dadah yang dirampas pada malam itu telah bertukar atau bercampur langsung tidak diutarakan kepada (put to) SP5 (pegawai penangkap) mahupun SP8 (pegawai penyiasat) semasa mereka memberi keterangan. Tanpa bukti atau keterangan yang nyata adalah tidak wajar peguam perayu dengan sewenang-wenangnya menghujahkan dadah yang dirampas dalam raga motosikal perayu telah bertukar atau bercampur dengan rampasan dadah dari kes lain. Tambahan pula Mahkamah Rayuan telah memutuskan perayu dipanggil membela diri diatas pertuduhan asal menjadi isu ini tidak relevan lagi.</p>
    <p>
      <b>Isu Ketiga</b>
    </p>
    <p>
      <b>[35]</b> Apabila Mahkamah Rayuan memutuskan perayu dipanggil untuk membela diri diatas pertuduhan asal dibawah <LINK HREF="legislationSectiondisplayed.aspx?MY_ACTS_1980_234;39B.;;">s 39B(1)(a) ADB</LINK>, bermakna Mahkamah Rayuan telah berpuashati bahawa isu pemilikan iaitu jagaan, kawalan dan pengetahuan telah pun dibuktikan di peringkat kes <i>prima facie</i>. Hakim perbicaraan diperingkat ini tidak perlu lagi memutuskan sebarang dapatan mengenai kes<i>prima facie</i> sepertimana yang telah diputuskan dalam kes <LINK HREF="case_notes/showcase.aspx?pageid=MLRA_2011_2_728;"><i>Mohd Azrin Che Meh lwn. PP</i> [2011] 2 MLRA 728</LINK>.</p>
    <p>
      <b>[36]</b> Peguambela perayu sepatutnya menggunakan peluangnya diperingkat rayuan ini berhujjah dan menganalisa sama ada dapatan hakim diakhir kes pembelaan telah berjaya mematahkan dapatan <i>prima facie</i>, ataupun menyakinkan mahkamah ini bahawa pembelaan perayu telah menimbulkan keraguan yang munasabah terhadap kes pembelaan.</p>
    <p>
      <b>[37]</b> Di akhir kes pembelaan, hakim perbicaraan telah membuat dapatan berikut:</p>
    <blockquote>
    </blockquote>
    <p>
      <b>[38]</b> Dapatan ini langsung tidak disentuh oleh peguam perayu didalam hujjahannya dihadapan kami.</p>
    <p>
      <b>[39]</b> Kami bersetuju dengan dapatan hakim perbicaraan bahawa pembelaan perayu telah gagal menimbulkan sebarang keraguan yang munasabah ke atas kes pendakwaan.</p>
    <p>
      <b>[40]</b> Dengan ini, kami sebulat suara menolak rayuan ini. Sabitan dan hukuman oleh hakim perbicaraan dikekalkan.</p>
  </JUDGMENT>
</MLRA_2015_1_247>