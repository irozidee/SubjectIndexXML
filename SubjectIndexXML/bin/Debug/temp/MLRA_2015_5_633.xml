<MLRA_2015_5_633>
  <OTHER_CITATIONS>
    <ILJ_CITATION>
    </ILJ_CITATION>
    <MLJ_CITATION>
    </MLJ_CITATION>
    <MLJU_CITATION>
    </MLJU_CITATION>
    <ILR_CITATION>
    </ILR_CITATION>
    <CLJ_CITATION>CLJ_2015_5_938</CLJ_CITATION>
    <LNS_CITATION>LNS_2014_1_1821</LNS_CITATION>
    <AMR_CITATION>
    </AMR_CITATION>
  </OTHER_CITATIONS>
  <UNREPORTED_CITATION>MLRAU_2014_538</UNREPORTED_CITATION>
  <JUDGMENT_COUNTRY>MALAYSIA</JUDGMENT_COUNTRY>
  <JUDGMENT_LANGUAGE>MALAYSIAN</JUDGMENT_LANGUAGE>
  <JUDGMENT_NAME>PENDAKWA RAYA lwn. MOHD ASYRAF THIRU ABDULLAH</JUDGMENT_NAME>
  <COURT_TYPE>Mahkamah Rayuan, Putrajaya</COURT_TYPE>
  <JUDGE_NAME>Raus Sharif PMR, Zakaria Sam, Umi Kalthum Abdul Majid HHMR</JUDGE_NAME>
  <JUDGMENT_NUMBER>[Rayuan Jenayah No: M-06B-1-01-2013]</JUDGMENT_NUMBER>
  <JUDGMENT_DATE>19 Disember 2014</JUDGMENT_DATE>
  <HEADNOTE>
    <CATCHWORDS>
      <p>
        <i>
          <b>
            <SUBJECT_INDEX>
            </SUBJECT_INDEX>:</b> Rasuah - Tuduhan meminta dan menerima wang suapan - Hakim Mahkamah Sesyen ('HMS') telah mendapati responden bersalah atas tuduhan menerima wang suapan - Rayuan responden atas tuduhan tersebut telah dibenarkan oleh Pesuruhjaya Kehakiman ('PK') - Pihak pendakwaan telah membuat rayuan ke atas keputusan PK - Sama ada PK terkhilaf dalam keputusannya - Sama ada PK khilaf apabila memutuskan bahawa kesilapan dalam kenyataan pertuduhan menerima rasuah menjejaskan kes pendakwaan ataupun telah mengelirukan responden - Sama ada PK terkhilaf apabila tidak mengambil kira dapatan HMS di akhir kes pembelaan terhadap pertuduhan menerima wang suapan</i>
      </p>
    </CATCHWORDS>
    <p>Tertuduh pertama ('responden') bersama tertuduh kedua telah di tuduh dengan dua tuduhan meminta wang suapan/rasuah dan satu tuduhan menerima wang suapan/rasuah ('pertuduhan ketiga'). Di akhir kes pendakwaan, Hakim Mahkamah Sesyen ('HMS') mendapati pihak pendakwaan telah gagal membuktikan kes <i>prima facie</i> terhadap pertuduhan pertama dan kedua. Walau bagaimanapun, HMS telah mendapati pihak pendakwaan telah berjaya membuktikan kes <i>prima facie</i> ke atas pertuduhan ketiga dan di akhir kes pembelaan, HMS mendapati kedua-dua tertuduh gagal menimbulkan keraguan munasabah terhadap kes pendakwaan lalu mensabitkan kedua-dua mereka di atas pertuduhan ketiga. Kedua-dua tertuduh telah membuat rayuan ke Mahkamah Tinggi, namum rayuan tertuduh kedua telah dibatalkan dan waran komital dikeluarkan terhadapnya untuk menjalani hukumannya. Pesuruhjaya Kehakiman ('PK') seterusnya telah mendengar rayuan responden dan membenarkan rayuan tersebut dan sabitan dan hukuman ke atasnya diketepikan. Di dalam rayuan ini oleh pihak pendakwaan, antara isu-isu yang dibangkitkan adalah, sama ada PK terkhilaf dalam memutuskan "oleh kerana hakim perbicaraan telah membebaskan dan melepaskan responden bagi pertuduhan pertama dan kedua, maka pertuduhan ketiga dengan sendirinya akan tumbang juga"; sama ada PK khilaf apabila memutuskan bahawa kesilapan dalam kenyataan jumlah RM1,000.00 setiap seorang dalam pertuduhan ketiga yang bercanggah dengan keterangan pengadu-pengadu, SP6 dan SP7, menjejaskan kes pendakwaan ataupun telah mengelirukan responden; dan sama ada PK terkhilaf apabila tidak mengambil kira dapatan HMS di akhir kes pembelaan terhadap pertuduhan ketiga.</p>
    <p>
      <b>Diputuskan</b> (rayuan dibenarkan):</p>
    <p>
      <b>(1)</b> Adalah jelas pertuduhan pertama dan kedua di dalam rayuan ini berlaku di dua tempat yang berlainan dan juga tarikh dan waktu yang berlainan dengan fakta dalam pertuduhan ketiga. Berikutan itu, dalam pertuduhan ketiga, terdapat fakta-fakta tambahan iaitu wang rasuah telah diserahkan dan ditemui bersama responden yang disaksikan oleh pasukan intipan Badan Pencegah Rasuah dan juga SP2, yang merupakan pegawai atasan kepada SP6 dan SP7. Undang-undang adalah jelas bahawa kegagalan membuktikan pertuduhan permintaan wang suapan secara rasuah tidak bermakna pertuduhan menerima wang suapan secara rasuah juga akan turut kecundang. Meminta dan menerima wang suapan secara rasuah adalah dua kesalahan yang berbeza yang melibatkan dua fakta yang berbeza, keterangan yang berbeza dan melibatkan intipati yang berbeza. Di dalam kes ini, PK telah melakukan satu kekhilafan yang serius apabila menghendaki pihak pendakwaan membuktikan intipati permintaan atau tuntutan dalam kes ini, kerana permintaan atau tuntutan bukan merupakan intipati yang harus dibuktikan untuk membuktikan satu kesalahan di bawah <LINK HREF="legislationSectiondisplayed.aspx?MY_ACTS_1997_575;11.;;">s 11(a) Akta Pencegahan Rasuah 1997</LINK>. Apa yang harus dibuktikan hanyalah penerimaan wang tersebut secara rasuah. (<i>Thavanathan Balasubramaniam v. PP (diikuti)</i>). (perenggan-perenggan 47-49)</p>
    <p>
      <b>(2)</b> Walaupun pertuduhan ketiga menyebut '... memperolehi bagi diri kamu berdua suatu suapan wang tunai RM1,000.00 seorang ...', SP6 dan SP7 sepanjang keterangan di mahkamah mengatakan permintaan oleh responden adalah RM500.00 setiap orang. Walaupun jumlah RM1,000.00 seorang seperti dalam pertuduhan ketiga itu adalah satu kesilapan di pihak pendakwaan ketika menyediakan pertuduhan, namun, kesilapan tersebut tidak menjejaskan kes pendakwaan ataupun telah mengelirukan responden. (perenggan-perenggan 51-52)</p>
    <p>
      <b>(3)</b> Dapatan HMS di akhir kes pembelaan untuk pertuduhan ketiga tiada cacat celanya. Bagaimanapun, dapatan itu telah tidak diambil kira oleh PK ketika membuat keputusan mengenepikan perintah sabitan dan hukuman oleh HMS. Maka, perintah melepas dan membebaskan responden dari pertuduhan ketiga oleh PK diketepikan. (perenggan-perenggan 67-68)</p>
    <REFERRED_CASES>
      <p>
        <b>Kes-kes yang dirujuk:</b>
      </p>
      <p>
        <i>
          <LINK HREF="case_notes/showcase.aspx?pageid=MLRH_1990_1_588;">Khoo Cheng Huat v. Public Prosecutor [1990] 1 MLRH 588</LINK>; [1991] 1 MLJ 42; [1990] 2 CLJ 236 (dirujuk)</i>
      </p>
      <p>
        <i>
          <LINK HREF="case_notes/showcase.aspx?pageid=MLRA_1998_1_457;">Lim Guan Eng v. Public Prosecutor &amp; Other Appeals [1998] 1 MLRA 457</LINK>; [1998] 3 MLJ 14; [1998] 3 CLJ 769; [1998] 3 AMR 2079 (dirujuk)</i>
      </p>
      <p>
        <i>
          <LINK HREF="case_notes/showcase.aspx?pageid=MLRH_1998_4_851;">Public Prosecutor v. Jamil Bin Mahmod &amp; Anor [1998] 4 MLRH 851</LINK>; [1998] 4 MLJ 681 (dirujuk)</i>
      </p>
      <p>
        <i>
          <LINK HREF="case_notes/showcase.aspx?pageid=MLRH_2003_5_193;">PP v. Md Nor Hamid [2003] 5 MLRH 193</LINK>; [2004] 5 MLJ 97; (dirujuk)</i>
      </p>
      <p>
        <i>
          <LINK HREF="case_notes/showcase.aspx?pageid=MLRA_1997_1_191;">Thavanathan Balasubramaniam v. Public Prosecutor [1997] 1 MLRA 191</LINK>; [1997] 2 MLJ 401; [1997] 3 CLJ 150; [1997] 3 AMR 2289 (diikuti)</i>
      </p>
    </REFERRED_CASES>
    <REFERRED_LEGISLATIONS>
      <p>
        <b>Perundangan yang dirujuk:</b>
      </p>
      <p>
        <LINK HREF="legislationSectiondisplayed.aspx?MY_ACTS_1997_575;11.;;">Anti-Corruption Act 1997, s 11(a)</LINK>
      </p>
      <p>
        <LINK HREF="legislationSectiondisplayed.aspx?MY_ACTS_1964_91;66.;;">Courts of Judicature Act 1964, s 66</LINK>
      </p>
      <p>
        <LINK HREF="legislationSectiondisplayed.aspx?MY_ACTS_1999_593;117.;;">Criminal Procedure Code, s 117</LINK>
      </p>
      <p>
        <LINK HREF="legislationSectiondisplayed.aspx?MY_ACTS_1971_57;3.;;">Prevention of Corruption Act 1961, ss 3(a)(i)</LINK>, <LINK HREF="legislationSectiondisplayed.aspx?MY_ACTS_1971_57;4.;;">4(a)(i)</LINK></p>
    </REFERRED_LEGISLATIONS>
    <COUNSELS>
      <p>
        <b>Kaunsel:</b>
      </p>
    </COUNSELS>
    <p>
      <i>Bagi pihak perayu: Anthony Kevin Morais (Ahmad Sazilee Abdul bersama beliau) TPR</i>
    </p>
    <p>
      <i>Bagi pihak responden: Gurbachan Singh; Tetuan Bachan &amp; Kartar &amp; Co</i>
    </p>
    <p>
      <i>[Untuk Mahkamah Tinggi, sila rujuk Mohd Asyraf Thiru Abdullah Dan Satu Lagi lwn. Pendakwa Raya [2013] MLRHU 36]</i>
    </p>
    <VERDICT>
      <p>
        <i>[Rayuan dibenarkan.]</i>
      </p>
    </VERDICT>
  </HEADNOTE>
  <CASE_PROGRESSION>
    <p>
      <b>Case Progression:</b>
    </p>
    <p>High Court: <LINK HREF="case_notes/showcase.aspx?pageid=MLRHU_2013_36;">[2013] MLRHU 36</LINK></p>
  </CASE_PROGRESSION>
  <JUDGMENT>
    <p>
      <b>PENGHAKIMAN</b>
    </p>
    <p>
      <b>Zakaria Sam HMR:</b>
    </p>
    <p>
      <b>[1]</b> Pada mulanya tertuduh pertama dan tertuduh kedua telah dipertuduh bersama-sama di Mahkamah Sesyen Melaka dengan pertuduhan-pertuduhan berikut:</p>
    <blockquote>
    </blockquote>
    <p>
      <b>[2]</b> Di akhir kes pendakwaan, Hakim Mahkamah Sesyen (HMS) mendapati pihak pendakwaan telah gagal membuktikan kes <i>prima facie</i> terhadap pertuduhan pertama dan kedua, lalu melepas dan membebaskan mereka dari kedua-dua pertuduhan pertama dan kedua tersebut. Pihak pendakwaan tidak memfailkan rayuan terhadap perintah pelepasan dan pembebasan tersebut.</p>
    <p>
      <b>[3]</b> Walau bagaimanapun, HMS telah mendapati pihak pendakwaan telah berjaya membuktikan kes <i>prima facie</i> ke atas pertuduhan ketiga terhadap tertuduh pertama dan tertuduh kedua. Mereka telah dipanggil membela diri. Di akhir kes pembelaan, HMS mendapati mereka telah gagal menimbulkan keraguan munasabah terhadap kes pendakwaan lalu mensabitkan kedua-dua mereka di atas pertuduhan ketiga. Setiap seorang dari mereka dihukum 14 hari penjara dan dikenakan denda RM10,000.00 atau dua bulan penjara.</p>
    <p>
      <b>[4]</b> Kedua-dua tertuduh telah memfailkan rayuan ke Mahkamah Tinggi terhadap keputusan tersebut.</p>
    <p>
      <b>[5]</b> Di Mahkamah Tinggi, setelah tertuduh kedua beberapa kali gagal menghadiri perbicaraan, rayuan tertuduh kedua telah dibatalkan dan waran komital dikeluarkan terhadapnya untuk menjalani hukumannya.</p>
    <p>
      <b>[6]</b> YA Pesuruhjaya Kehakiman seterusnya telah mendengar rayuan tertuduh pertama. Rayuan tertuduh pertama telah dibenarkan. Sabitan dan hukuman ke atasnya diketepikan dan tertuduh pertama dibebaskan.</p>
    <p>
      <b>[7]</b> Tidak berpuas hati, pihak pendakwaan mengemukakan rayuan ini.</p>
    <p>
      <b>Kes Pendakwaan</b>
    </p>
    <p>
      <b>[8]</b> Pada 22 Mei 2003 lebih kurang jam 4.30 pagi, SP6 dan SP7 (keduaduanya pengadu), telah ditahan disekatan jalan raya di hadapan Balai Polis Ayer Keroh, Melaka kerana disyaki terlibat dalam jenayah samun ragut. Mereka dibawa ke Balai Polis Ayer Keroh dan kemudiannya ditahan di bawah <LINK HREF="legislationSectiondisplayed.aspx?MY_ACTS_1999_593;117.;;">s 117 Kanun Acara Jenayah</LINK> di lokap IPD Melaka Tengah dari 22 Mei 2003 hingga 26 Mei 2003 untuk siasatan lanjut. Barangan peribadi mereka telah ditahan polis.</p>
    <p>
      <b>[9]</b> Tertuduh kedua adalah Pegawai Penyiasat dan tertuduh pertama adalah Jurugambar kes samun ragut ini.</p>
    <p>
      <b>[10]</b> Pada 26 Mei 2003, SP6 dan SP7 telah dibawa ke Kompleks Mahkamah Ayer Keroh, Melaka dengan kereta polis yang dipandu oleh tertuduh kedua dan tertuduh pertama sebagai pengiring, untuk menghadapi pertuduhan.</p>
    <p>
      <b>[11]</b> Dalam perjalanan, tertuduh pertama dan tertuduh kedua memberitahu SP6 dan SP7 mengenai kesalahan yang mereka telah lakukan, hukuman yang akan diterima dan kesannya ke atas mereka sebagai penjawat awam.</p>
    <p>
      <b>[12]</b> SP6 dan SP7 mengatakan tertuduh pertama dan tertuduh kedua telah meminta dari mereka RM5,000.00 seorang untuk membolehkan mereka membantu mengurangkan hukuman SP6 dan SP7 daripada hukuman penjara kepada denda supaya mereka tidak dibuang kerja.</p>
    <p>
      <b>[13]</b> Permintaan ini adalah tajuk perkara pertuduhan pertama.</p>
    <p>
      <b>[14]</b> SP6 dan SP7 telah dipertuduh di Mahkamah Majistret pada hari tersebut vide Kes Tangkap No: 82-2-2003 dan mereka telah dikenakan jaminan RM1,000.00 seorang.</p>
    <p>
      <b>[15]</b> Semasa di lokap mahkamah, tertuduh pertama telah datang menemui SP6 dan SP7 dan memberitahu mereka bahawa hasil dari perbincangannya dengan Tuan Majistret sebelum ini, Tuan Majistret telah bersetuju mengurangkan jaminan dari RM1,500.00 kepada RM1,000.00 seorang. Untuk usahanya itu, beliau meminta setiap pengadu membayarnya RM500.00.</p>
    <p>
      <b>[16]</b> Apabila SP6 memberitahunya yang beliau tidak mempunyai wang untuk membayar permintaan tersebut, tertuduh pertama beredar.</p>
    <p>
      <b>[17]</b> Kemudiannya tertuduh kedua pula datang ke lokap tersebut dan memberitahu SP6 dan SP7 bahawa beliau telah menggunakan wangnya sendiri untuk mengurangkan wang jaminan tersebut. Beliau meminta setiap SP6 dan SP7 membayar balik wangnya RM500.00. Apabila diberitahu oleh SP6 dan SP7 bahawa wang mereka telah ditahan di IPD Melaka Tengah, tertuduh kedua bersetuju mereka membayarnya RM1000.00 itu apabila mereka menerima balik wang mereka selepas mereka dibebaskan atas jaminan.</p>
    <p>
      <b>[18]</b> Menurut SP7, tertuduh pertama kemudiannya datang balik ke lokap bersama-sama tertuduh kedua di mana tertuduh kedua memberitahu mereka bahawa wang RM1,000.00 yang beliau minta adalah jumlah yang beliau telah dahulukan untuk mengurangkan jaminan.</p>
    <p>
      <b>[19]</b> Permintaan ini adalah tajuk perkara pertuduhan kedua.</p>
    <p>
      <b>[20]</b> Selepas dibebaskan, SP6 dan SP7 telah cuba mendapatkan rawatan perubatan untuk kecederaan yang dikatakan mereka alami semasa dalam tahanan tetapi gagal kerana kad pengenalan tentera mereka dalam simpanan polis. Memandangkan pejabat polis telah tutup, SP6 telah menelefon tertuduh kedua dan memberitahunya mengenai kad pengenalan mereka yang ditahan polis. Tertuduh kedua meminta SP6 datang berjumpanya pada esok harinya.</p>
    <p>
      <b>[21]</b> Pada malam itu, SP6 dan SP7 telah memaklumkan pegawai atasannya Kapt Naza (SP2) mengenai permintaan wang oleh tertuduh pertama dan tertuduh kedua. SP2 menasihatkan mereka supaya membuat laporan dengan Badan Pencegah Rasuah (BPR).</p>
    <p>
      <b>[22]</b> Pada pagi 27 Mei 2003, SP6, SP7 dan SP2 telah pergi ke pejabat BPR di mana SP6 telah membuat aduan (exh P6).</p>
    <p>
      <b>[23]</b> Di pejabat BPR, SP6 telah disuruh menelefon tertuduh pertama tetapi tertuduh pertama tiada di pejabat. SP6 kemudian menelefon tertuduh kedua untuk mendapatkan kembali barangan peribadi mereka. Tertuduh kedua meminta mereka datang ke pejabatnya pada jam 2.00 petang.</p>
    <p>
      <b>[24]</b> Satu taklimat mengenai perangkap telah dijalankan oleh Penguasa Mohd Zaki Hassan dengan dihadiri sama oleh pegawai-pegawai BPR, SP6 dan SP7 dan SP2. SP6 telah diberikan wang perangkap (exh P8). Perangkap akan dibuat di sebuah warung bersebelahan dengan Bangunan Celcom di Jalan Munsyi Abdullah, Melaka. SP6 dan SP7 telah diarahkan untuk membawa tertuduh pertama dan tertuduh kedua ke tempat tersebut.</p>
    <p>
      <b>[25]</b> Lebih kurang jam 1.30 petang hari yang sama, SP2 telah membawa SP6 dan SP7 ke IPD Melaka Tengah. SP6 dan SP7 telah pergi berjumpa dengan L/Kpl Amri untuk mendapatkan balik barangan peribadi mereka. Mereka kemudian berjumpa semula dengan tertuduh kedua untuk mengambil pisau komando mereka yang disimpan oleh tertuduh kedua. SP6 kemudiannya bertanya tertuduh kedua mengenai RM1,000.00 itu dan tertuduh kedua berkata:</p>
    <blockquote>
    </blockquote>
    <p>
      <b>[26]</b> SP6 kemudiannya memberitahu tertuduh kedua yang beliau hendak ke Maybank untuk mengeluarkan wang berkenaan dan seterusnya berjumpa SP2 yang sedang menunggu di warung bersebelahan pejabat Celcom.</p>
    <p>
      <b>[27]</b> Tertuduh kedua bersetuju membawa SP6 dan SP7 ke sana dengan keretanya. Apabila sampai, SP6 pergi ke Maybank yang berhampiran berpura-pura mengeluarkan wang RM1,000.00 sementara SP7, SP2 dan tertuduh kedua duduk di satu meja di warung tersebut. Setelah itu, SP6 menyertai SP7, SP2 dan tertuduh kedua di warung tersebut.</p>
    <p>
      <b>[28]</b> Tidak lama kemudian tertuduh pertama sampai. Tertuduh pertama bertanya secara perlahan kepada SP6 mengenai wang tersebut. Apabila SP6 hendak mengeluarkan wang tersebut, tertuduh pertama melarangnya kerana boleh dilihat orang. Tertuduh pertama mengajak SP6 mengikutnya ke motosikalnya. Di sana, tertuduh pertama mengarahkan SP6 meletakkan wang tersebut ke dalam satu beg hitam yang ada di dalam raga motosikalnya. Sebaik sahaja wang perangkap di letakkan dalam beg tersebut, SP6 telah memberi isyarat tangkap dan tertuduh pertama telah ditangkap. Pemerolehan wang tersebut oleh tertuduh pertama adalah tajuk perkara pertuduhan ketiga.</p>
    <p>
      <b>[29]</b> Pada masa yang sama SP6 melihat tertuduh pertama mengeluarkan wang perangkap dari beg hitam di dalam raga motosikalnya dan membuang wang tersebut ke atas jalan. Pegawai-pegawai BPR telah mengutip wang tersebut.</p>
    <p>
      <b>[30]</b> Wang tersebut telah disahkan adalah wang perangkap yang telah diserahkan oleh SP6 kepada perayu.</p>
    <p>
      <b>[31]</b> Tertuduh kedua juga telah ditangkap di warung tersebut.</p>
    <p>
      <b>Keputusan</b>
    </p>
    <p>
      <b>[32]</b> Di hadapan kami perayu/Pendakwa Raya mengemukakan dua alasan di dalam rayuan mereka terhadap tertuduh pertama (responden).</p>
    <p>
      <b>[33]</b> Pertama, YA Pesuruhjaya Kehakiman terkhilaf dalam memutuskan 'oleh kerana hakim perbicaraan telah membebaskan dan melepaskan responden bagi pertuduhan pertama dan kedua, maka pertuduhan ketiga dengan sendirinya akan tumbang juga.'</p>
    <p>
      <b>[34]</b> YA Pesuruhjaya Kehakiman telah memutuskan (di ms 45 Jilid 1 RR):</p>
    <blockquote>
    </blockquote>
    <p>
      <b>[35]</b> Seterusnya, YA Pesuruhjaya Kehakiman mengatakan (di ms 47 Jilid 1 RR):</p>
    <blockquote>
    </blockquote>
    <p>
      <b>[36]</b> Adalah hujahan Timbalan Pendakwa Raya bahawa YA Pesuruhjaya Kehakiman terkhilaf apabila gagal mengambil kira bahawa ketiga-tiga pertuduhan berlaku di tempat yang berasingan dan pada waktu yang berasingan walaupun melibatkan perkara yang sama iaitu upah dalam mengurangkan jumlah jaminan SP6 dan SP7 di Mahkamah Majistret Melaka.</p>
    <p>
      <b>[37]</b> Menurut Timbalan Pendakwa Raya, walaupun HMS telah menolak keterangan pihak pendakwaan berhubung pertuduhan pertama dan kedua, beliau masih boleh menerima keterangan tersebut bagi pertuduhan ketiga.</p>
    <p>
      <b>[38]</b> Dalam isu ini, kami hanya perlu merujuk kepada kes Mahkamah Agong (pada masa itu), <LINK HREF="case_notes/showcase.aspx?pageid=MLRA_1997_1_191;"><i>Thavanathan Balasubramaniam v. Public Prosecutor</i> [1997] 1 MLRA 191</LINK>; [1997] 2 MLJ 401; [1997] 3 CLJ 150; [1997] 3 AMR 2289. Di dalam kes tersebut, tertuduh pada mulanya dibicarakan atas dua pertuduhan rasuah iaitu:</p>
    <blockquote>
    </blockquote>
    <p>
      <b>[39]</b> Di akhir kes pendakwaan, HMS telah melepas dan membebaskan tertuduh dari kedua-dua pertuduhan.</p>
    <p>
      <b>[40]</b> Di atas rayuan Pendakwa Raya, Hakim Mahkamah Tinggi (HMT) telah mengesahkan pelepasan dan pembebasan berhubung dengan pertuduhan pertama tetapi membenarkan rayuan atas pertuduhan kedua dan memerintahkan supaya tertuduh memasukkan pembelaannya. Selepas mendengar pembelaan, HMS yang sama, sekali lagi melepas dan membebaskan tertuduh atas pertuduhan kedua.</p>
    <p>
      <b>[41]</b> Sekali lagi pihak pendakwaan telah mengemukakan rayuan terhadap pelepasan dan pembebasan tertuduh. HMT yang mendengar rayuan ini telah membenarkan rayuan oleh pihak pendakwaan, mengetepikan pembebasan dan mensabitkan tertuduh dan menjatuhkan hukuman penjara tiga tahun dan denda sebanyak RM5,000.00 jika gagal dibayar digantikan dengan hukuman penjara 12 bulan.</p>
    <p>
      <b>[42]</b> Kes ini telah dirujuk ke Mahkamah Agong di bawah <LINK HREF="legislationSectiondisplayed.aspx?MY_ACTS_1964_91;66.;;">s 66 Akta Mahkamah Kehakiman 1964</LINK>.</p>
    <p>
      <b>[43]</b> Persoalan untuk penentuan adalah sama ada Mahkamah Rayuan boleh mengkaji, mengulas dan mengambilkira keterangan yang dikemukakan atas pertuduhan meminta suapan di mana seorang tertuduh telah dibebaskan, bagi menyokong sabitannya atas pertuduhan kedua iaitu menerima suapan yang masih tertangguh. Mahkamah Agong telah memutuskan (di ms 197):</p>
    <blockquote>
    </blockquote>
    <p>
      <b>[44]</b> Isu yang sama juga telah diputuskan oleh Mahkamah Rayuan dalam kes <LINK HREF="case_notes/showcase.aspx?pageid=MLRA_1998_1_457;"><i>Lim Guan Eng v. Public Prosecutor &amp; Other Appeals</i> [1998] 1 MLRA 457</LINK>; [1998] 3 MLJ 14; [1998] 3 CLJ 769; [1998] 3 AMR 2079.</p>
    <p>
      <b>[45]</b> Peguam bagi pihak responden telah menghujahkan bahawa YA Pesuruhjaya Kehakiman telah membuat keputusan yang tepat dalam membebas dan melepaskan responden dari pertuduhan ketiga dengan merujuk kepada kes <LINK HREF="case_notes/showcase.aspx?pageid=MLRH_1990_1_588;"><i>Khoo Cheng Huat v. Public Prosecutor</i> [1990] 1 MLRH 588</LINK>; [1991] 1 MLJ 42; [1990] 2 CLJ 236 untuk menyokong hujahannya.</p>
    <p>
      <b>[46]</b> Sekali lagi kami merujuk kepada kes <i>Thavanathan</i> di mana Mahkamah Agong telah memutuskan (di ms 198):</p>
    <blockquote>
    </blockquote>
    <p>
      <b>[47]</b> Dengan menggunakan rationale di dalam kes <i>Thavanathan</i> ini, adalah jelas pertuduhan pertama dan kedua di dalam rayuan di hadapan kami berlaku di dua tempat yang berlainan dan juga tarikh dan waktu yang berlainan dengan fakta dalam pertuduhan ketiga. Adalah juga jelas di dalam pertuduhan ketiga ini terdapat fakta-fakta tambahan iaitu wang rasuah telah diserahkan dan ditemui dari responden yang disaksikan oleh pasukan intipan BPR dan juga SP2 iaitu pegawai atasan kepada kedua-dua pengadu.</p>
    <p>
      <b>[48]</b> Undang-undang adalah jelas kegagalan membuktikan pertuduhan permintaan wang suapan secara rasuah tidak bermakna pertuduhan menerima wang suapan secara rasuah juga akan turut kecundang. Meminta dan menerima wang suapan secara rasuah adalah dua kesalahan yang berbeza yang melibatkan dua fakta yang berbeza, keterangan yang berbeza dan melibatkan intipati yang berbeza.</p>
    <p>
      <b>[49]</b> YA Pesuruhjaya Kehakiman telah melakukan satu kekhilafan yang serius apabila menghendaki pihak pendakwaan membuktikan intipati permintaan atau tuntutan dalam kes ini. Permintaan atau tuntutan bukan merupakan intipati yang harus dibuktikan untuk membuktikan satu kesalahan di bawah <LINK HREF="legislationSectiondisplayed.aspx?MY_ACTS_1997_575;11.;;">s 11(a) APR 1997</LINK>. Apa yang harus dibuktikan ialah penerimaan wang tersebut secara rasuah: <LINK HREF="case_notes/showcase.aspx?pageid=MLRH_1998_4_851;"><i>Public Prosecutor v. Jamil Bin Mahmod &amp; Anor</i> [1998] 4 MLRH 851</LINK>; [1998] 4 MLJ 681 and <LINK HREF="case_notes/showcase.aspx?pageid=MLRH_2003_5_193;"><i>PP v. Md Nor Hamid</i> [2003] 5 MLRH 193</LINK>; [2004] 5 MLJ 97.</p>
    <p>
      <b>[50]</b> Isu kedua yang dibangkitkan oleh Timbalan Pendakwa Raya adalah atas kesilapan YA Pesuruhjaya Kehakiman menyatakan jumlah RM1,000.00 setiap seorang seperti di dalam pertuduhan ketiga bercanggah dengan keterangan SP6 dan SP7 menyebabkan intipati pertuduhan ketiga gagal dibuktikan. Pihak pendakwaan juga tidak ada pada bila-bila masa cuba untuk meminda jumlah tersebut kepada RM500.00 seorang dalam pertuduhan tersebut. Menurut YA Pesuruhjaya Kehakiman, ini bukan satu kesilapan menaip.</p>
    <p>
      <b>[51]</b> Walaupun di dalam pertuduhan ketiga menyebut '... memperolehi bagi diri kamu berdua suatu suapan wang tunai RM1,000.00 seorang ...', pengadu-pengadu (SP6 dan SP7) sepanjang keterangan di mahkamah mengatakan permintaan oleh respondent adalah RM500.00 setiap orang.</p>
    <p>
      <b>[52]</b> Berdasarkan keterangan SP6, SP7 dan juga SP2, kami berpendapat jumlah RM1,000.00 seorang seperti dalam pertuduhan ketiga itu adalah satu kesilapan di pihak pendakwaan ketika menyediakan pertuduhan. Bagaimanapun, kesilapan tersebut tidak menjejaskan kes pendakwaan ataupun telah mengelirukan responden.</p>
    <p>
      <b>[53]</b> Kami berpuas hati jumlah yang diminta dan diterima dalam pertuduhan ketiga ialah RM500.00 setiap seorang berjumlah RM1,000.00 kesemuanya.</p>
    <p>
      <b>[54]</b> Seterusnya kami ingin menyentuh mengenai dapatan HMS di akhir kes pendakwaan dalam pertuduhan ketiga.</p>
    <p>
      <b>[55]</b> HMS telah memberikan alasan terperinci mengapa beliau mendapati pertuduhan ketiga telah dibuktikan (di ms 13-15 Rekod Rayuan Jilid 2):</p>
    <blockquote>
    </blockquote>
    <p>
      <b>[56]</b> HMS juga telah mendapati tertuduh-tertuduh adalah penjawat awam semasa menerima suapan tersebut. Isu ini tidak dipertikaikan.</p>
    <p>
      <b>[57]</b> Setelah merujuk kepada kes <LINK HREF="case_notes/showcase.aspx?pageid=MLRH_2003_5_193;"><i>PP v. Md Nor Hamid</i> [2003] 5 MLRH 193</LINK>; [2004] 5 MLJ 97 yang juga telah merujuk kepada kes <i>Thavanathan (supra)</i> yang memutuskan:</p>
    <blockquote>
    </blockquote>
    <p>HMS telah memanggil (responden) dan tertuduh kedua membela diri.</p>
    <p>
      <b>Pembelaan Responden/Tertuduh Pertama</b>
    </p>
    <p>
      <b>[58]</b> Pada 27 Mei 2003, setelah selesai melakukan tugasan di luar dan dalam perjalanan pulang ke balai bersama Sarjan Johari, beliau telah menghubungi tertuduh kedua. Tertuduh kedua menjawab beliau sedang minum dan mengajak mereka ke warung di Jalan Munsyi Abdullah. Dalam perjalanan ke warung, Sarjan Johari menerima panggilan daripada balai meminta beliau balik ke balai dengan segera. Responden meneruskan perjalanan dan singgah di warung yang dikatakan oleh tertuduh kedua.</p>
    <p>
      <b>[59]</b> Apabila sampai di warung tersebut, beliau telah meletakkan motosikalnya di kawasan parking kereta dan kemudiannya terus pergi ke meja tertuduh kedua yang sedang minum. Beliau melihat ada seorang Pegawai Tentera bersama SP6 dan SP7. Sedang beliau minum, SP6 datang kepadanya dan bertanya "Encik datang dengan motor atau kereta". Responden tanya mengapa. SP6 beredar tanpa menjawab apa-apa. Selepas minum, beliau memaklumkan tertuduh kedua beliau hendak ke mahkamah kerana ada bicara. Apabila beliau sampai di motornya, beliau melihat SP6 ada di sebelah motosikalnya. SP6 kemudiannya meminta nombor telefon beliau kerana menurutnya untuk membeli gambar kecederaan yang beliau ambil semasa di cawangan foto. Beliau pun memberi nombor telefonnya. Setelah nombor telefon diberi, beliau duduk atas motor dan kemudian datang pegawai BPR menunjukkan kad kuasa dan menyuruh beliau mengambil beg hitam yang berada di dalam motosikal. Anggota BPR telah kepung kawasan itu. Beg itu kemudiannya di letak atas kereta yang berada di sebelah motor dan kemudian mengarahkan beliau untuk membuka. Beliau telah mengambil beg tersebut dan menonggengkannya. Pada ketika itu, beliau nampak duit jatuh bertaburan. Pegawai BPR tersebut terus menggari beliau. Seorang pegawai BPR mengarah anggota lain untuk memanggil tertuduh kedua ke tempat parking dan apabila tertuduh kedua sampai, pegawai BPR sedang mengutip duit dan barang-barang yang jatuh tadi. Beliau mengatakan duit itu bukan kepunyaannya dengan mengatakan jika ada duit dalam beg, beliau tidak akan meletakkan dalam motosikal kerana motor diletakkan di tempat awam dan terbuka. Beliau juga menafikan ada meminta duit daripada SP6.</p>
    <p>
      <b>Pembelaan Tertuduh Kedua</b>
    </p>
    <p>
      <b>[60]</b> Tertuduh kedua mengatakan beliau mengenali SP6 dan SP7 kerana mereka adalah tertuduh yang disiasat olehnya. Menurutnya pada 27 Mei 2003 jam lebih kurang 2.00 petang, SP6 dan SP7 ada menelefonnya memberitahu ingin mengambil barang-barang peribadi milik mereka. Beliau mengarahkan mereka datang ke pejabatnya untuk urusan tersebut. Setelah SP6 dan SP7 datang, beliau telah mengarahkan mereka mengambil barang-barang milik mereka di pejabat Ketua Polis Balai Melaka Tengah. Walau bagaimanapun, barang-barang seperti pisau komando ada dalam simpanannya kerana ia bukan barang kes dan beliau telah menyerahkan kepada SP6 dan SP7.</p>
    <p>
      <b>[61]</b> Menurut tertuduh kedua lagi, selepas selesai urusan serahan barang ini, SP6 dan SP7 telah meminta beliau menghantar mereka ke Jalan Munsyi Abdullah kerana seorang pegawai yang eskot mereka berada di sana. Beliau berpendapat oleh sebab beliau yang memanggil mereka, maka beliau berasa bertanggungjawab untuk menyerahkan mereka kembali kepada pegawai tersebut kerana SP6 dan SP7 dalam 'kuarantin' ketika itu.</p>
    <p>
      <b>[62]</b> Bila sampai di tempat kejadian, tertuduh kedua telah menerima panggilan dari responden bertanya lokasinya dan beliau memberitahu responden ia baru sampai untuk minum di sebuah warung di Jalan Munsyi Abdullah dan mengajak responden untuk minum sekali. Kemudian beliau terus ke warung di mana seorang pegawai askar berpangkat Kapten (SP2) berada di situ. Setelah memperkenalkan diri, SP2 terus bertanya "macam mana duit RM500.00 tu Sarjan". Menurut tertuduh kedua, duit RM500.00 yang dimaksudkan ialah duit yang diberi oleh abang ipar SP7 kepada pengadu dalam kes ragut sebagai duit penyelesaian di luar. Beliau mengatakan beliau tidak ada kena mengena dengan duit tersebut dan menasihatkan supaya tidak membuat penyelesaian di luar tetapi abang ipar Mohd Rizal berdegil.</p>
    <p>
      <b>[63]</b> Responden kemudian datang ke mejanya dan duduk minum sekali. Tidak lama kemudian, responden memberitahu ia hendak ke mahkamah.</p>
    <p>
      <b>[64]</b> Selepas responden pergi, tidak lama kemudian datang seorang lelaki memperkenalkan diri sebagai pegawai BPR kepadanya dan membawanya ke tempat letak kenderaan di sebelah warung tersebut. Di situ beliau melihat responden telah digari. Beliau telah bertanya kepada responden apa yang berlaku dan responden memberitahu "tidak tahu Sarjan, saya duduk saja atas motor mereka telah serbu saya, dan paksa saya buka beg yang berada di dalam bakul motor". Beliau melihat pegawai BPR sedang memungut wang kertas RM50.00 berselerakan di atas tanah dan diberitahu itu adalah duit perangkap.</p>
    <p>
      <b>[65]</b> Tertuduh kedua menafikan meminta RM500.00 sebagai upah mengembalikan barang-barang peribadi SP6 dan SP7 sama ada di pejabat mahupun di warung.</p>
    <p>
      <b>Dapatan HMS Di Akhir Kes Pembelaan</b>
    </p>
    <p>
      <b>[66]</b> Di akhir kes pembelaan, HMS telah memutuskan bahawa (di ms 19 Rekod Rayuan Jilid 2):</p>
    <blockquote>
    </blockquote>
    <p>
      <b>[67]</b> Dapatan HMS ini tiada cacat celanya. Dapatan ini telah tidak diambil kira oleh YA Pesuruhjaya Kehakiman ketika membuat keputusan mengenepikan perintah sabitan dan hukuman oleh HMS.</p>
    <p>
      <b>Kesimpulan</b>
    </p>
    <p>
      <b>[68]</b> Berdasarkan alasan-alasan di atas, kami sebulat suara berpendapat rayuan Pendakwa Raya mempunyai merit dan rayuan mereka dibenarkan. Perintah melepas dan membebaskan responden dari pertuduhan ketiga oleh YA Pesuruhjaya Kehakiman diketepikan. Keputusan dan hukuman HMS dikekalkan. Waran komital dikeluarkan terhadap responden untuk menjalani hukuman serta-merta.</p>
  </JUDGMENT>
</MLRA_2015_5_633>